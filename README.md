# Brno University of technology - Faculty of Information Technology <br> Vysoké učení technické v Brně - Fakulta informačních technologií

Repo obsahuje (odkazy na) projekty, studijní výsledky a recenze předmětů. Pokračuju v tradici z bakalářského studia, kde obdobné repo existuje taktéž.

Musím opět taky zmínit, že obsah repozitáře slouží jen a pouze ke studijním účelům - projekty se testují na plagiátorství a v případě odhalení hrozí tvrdé tresty. Pro takové FLP to platí dvojnásob.

# Úvod
Po úspěšně dokončeném bakalářském studiu jsem se pln nadšení hned zapsal na navazující magisterské, na specializaci NNET. Jelikož jsem bakaláře dal za 3 roky, tak jsem se rozhodl, že magisterské studium půjdu volněji a už od začátku si předměty rozvrhl tak, ať mi vyjdou taky na 3 roky, s tím že poslední rok chci pouze diplomku. Jelikož jsem však minimálně první rok dal vše napoprvé, možná jsem to mohl stihnout i za 2 roky, ale co už.

Jestli bylo na FITu zůstat dobře nebo špatně, nevím, každopádně jsem měl možnost na vlastní kůži pocítit důvody, proč tolik lidí utíká na MUNI. 
Ono na MUNI mají některé obory asi jednodušší a pokud člověk chce fakt jen titul, tak proč ne. Na FITu se pokračuje v tom, že specializace jsou jen formalita a pevný základ, tzn. přehled o všem, mají stále všichni stejný. 

Ačkoliv má hodně těhle povinných předmětů špatné hodnocení ze strany studentů, tak minimálně já nemůžu říct, že by mi nic nedali. Třeba takové FLP a TIN jsou asi nejvíce nenáviděné, ale zpětně jsem rád, že jsem prošel obojím, víc potom v jednotlivých recenzích. 

# 1. Semestr
Údajně nejhorší předmět magisterského studia... vlastně nevím proč, akorát TIN byl trošku zátěž přes semestr, ale zase jsem si odregistroval MSP z důvodu svého 3-letého plánu, takže jsem žádný extra problém neměl.

## **AVS**

Fajn předmět, kde actually lituju, že jsem nechodil na nepovinné cvika. Projekty a zkouška by pak asi byly o dost jednodušší. 

Dost se mi líbilo, jak doc. Jaroš přednášel (i když jsem sledoval jen online/ze záznamu), ale to, že ty nejdůležitější věci vždycky zopakoval na začátku další přednášky mi přišlo jako dost cool koncept. Nikdy jsem díky tomu nebyl ztracený a když jsem něco nepochytil hned, tak jsem to mohl pochopit potom.

Další výhodou tohodle postupného opakování je to, že ty věci, co se opakují, jsou ty, co se nejčastěji objevují na zkoušce, takže další plus.

Projekty byly jakžtakž obtížnostně i když jsem na cvika nechodil, pokud bych na ně chodil, myslím, že by se to dalo udělat i za odpoledne. Naučili jsme se na nich ale to, o co v AVS jde - jak zefektivnit kód, jak dělat optimalizace, tyhle důležité věci, co máme šanci i využít v praxi.

Předmět jako takový byl za mě asi nejlepší v prvním semestru, minimálně z hlediska "praktických" zkušeností co člověk nasbírá.

Hodnocení: 8/10 <br>
Výsledná známka: 74/100 - C

## **SDL**

Zdaleka nejhorší předmět semestru, tak naprosto zbytečná blbost. Extrémně mě ten předmět vytáčel a to jsem ho až do zkoušky neviděl. Přesto mě dokázal vytočit natolik, že jsem sám zvažoval útěk na MUNI, protože tenhle shit byl opravdu zářný příklad toho, jak FIT háže studentům klacky pod nohy.

Údajně měl předmět sloužit k tomu, aby pomohl studentům se zorientovat v matematickém operátu ze kterého vychází MSP a TIN. Jak ale říkám výše, předmět jsem do zkoušky neviděl a TIN zvládal bez větších problémů.

SDL rozšiřuje bakalářské matiky, až na to, že v podstatě nacpalo rozšířené IDM do 6 přednášek.
Budu první kdo přizná, že v IDM jsem věci moc neřešil a SDL pro mě bylo z většiny učení se těch věcí od začátku, protože dost těch věcí se ani na státnicích nezkoušelo.

Předmět se má, co jsem pochopil, od ak. roku 23/24 rušit a ten kredit z něj má jít do MSP, samozřejmě až po tom, co jsem tuhle blbostí prošel, zatímco MSP mě stále čeká :)

Předmět jsem na první termín zvládl, ale jelikož za něj ani známka není, fakt jsem to nechtěl s učením zbytečně přehánět.

Hodnocení: 1/10 <br>
Výsledná známka: 65/100 - Zápočet: ANO

## **TIN**

Největší strašák semestru, ne-li magisterského studia jako takového. Předmět byl překvapivě zajímavý, nečekal jsem, že to budu tak chápat, nicméně jsem podcenil sám sebe. Samozřejmě, podle výsledné známky jde vidět, že žádný TIN expert nejsem, nicméně díky streamům od kocotoma (ngl, mega dobře udělané, týpek je fakt třída) a nepodceňování testů a úkolů jsem předmět zvládl.

Bylo hezké vidět nadšení doc. Češky, s jakým vede přednášky, takový zápal pro předmět se jen tak na FITu nevidí. Bohužel se v tomhle zápalu poměrně chaoticky skákalo mezi tématy a ja upřímně moc nepochytil. Přednášky jsem ale sledoval ze záznamu i vícekrát a to pak už šlo, když člověk pochopil o co jde.

Úkoly byly krom prvního obtížnostně dost mimo, 3. úkol byl docela pořádný přestřel, ale pokud by tomu člověk dal víc času, dá se to zvládnout taky, akorát já tomu víc času dávat moc nechtěl.

Zpětně když se na ten předmět dívám, tak on působil a pořád působí vlastně zbytečně - se specializací většiny z nás nesouvisí, ale zároveň v TINu vidím i ty pozitiva, tzn. ten logický aspekt, který jsem si z předmětu odnesl, což je ostatně asi i hlavní účel. Takže jo, můžu říct, že TIN má smysl.

Hodnocení: 7/10 <br>
Výsledná známka: 62/100 - D

## **UPA**

Moc nepovedený předmět, hlavně v tom, jak obtížnostně random byly projekty. První za 8 bodů jsme dělali snad v týmu snad 2 dny, třetí, opět za 8 bodů, jsem udělal sám za 2 hodiny.

Krom toho se v předmětu probírá fakt hromada věcí, ale jen tak jako okrajově, že vlastně člověk pořádně ani neví co že se to tam děje. 

Nevím, moc jsem si předmět neužil, uznávám, že jednotlivé části jsou poměrně useful, ale abych je dokázal pořádně pochopit, chtělo by to na to mít víc času, než 1/4 předmětu.

Hodnocení: 4/10 <br>
Výsledná známka: 74/100 - C

## **SUI**

Umělá inteligence na FITu, paradoxně jediný povinný společný předmět, přestože je to doslova v názvu celého oboru. 

Čekal jsem od předmětu víc, jediné jaksi pochopitelné přednášky byly o tom, co se dělalo už v IZU. 

Samotné strojové učení bylo na můj vkus až příliš složité z matematického hlediska a mělo příliš málo praktických ukázek, abych si dokázal ty složité vzorečky nějak lépe představit v konkrétním využití.

Neuronové sítě pak byly přednášené tak hrozně chaoticky, že jsem si neodnesl v podstatě nic - pro člověka, co tomu rozumí už předem, tak možná jakési fajn zhodnocení aktuálního stavu ve světě neuronek, ale pro mě vůbec.

Řeknu to blbě, ale čekal bych, že SUI bude vyučované podstatně lépe, což bych od takového důležitého předmětu taky čekal. Ještě blbější ale je, že já vlastně nevím, jak by se to mělo učit. Nerozumím té oblasti a sám nevím, jak by takový předmět měl vypadat, akorát si myslím, že ne takhle.

Projekty byly v podstatě náhodné zkoušení věcí a braní kusů kódu z internetu, protože z přednášek se člověk moc nedozvěděl. Zkrátka podle mě má SUI nevyužitý potenciál a doufám, že se podaří ho někdy v budoucnu naplnit.

Hodnocení: 4/10 <br>
Výsledná známka: 70/100 - C

## **BIS**

Můj volitelný předmět v prvním semestru, protože zároveň se svou specializací NNET jsem se rozhodl si dělat i NSEC, protože mě ta oblast zajímá.

Je dost škoda, že je doc. Hanáček tak proti záznamům, ale co se dá dělat. Přednášky byly zajímavé, probíraná oblast taky a projekt pak byl... trochu zvláštní, ale taky zábavný.

Jeden z těch lepších předmětů semestru, já jsem s ním byl spokojený.

Hodnocení: 7/10 <br>
Výsledná známka: 81/100 - B

# 2. Semestr
Ve 2. semestru už jsou jen 3 povinné obecné předměty, FLP, MTIa a PRL, ostatní už jsou ze specializace/volitelné. Hlavním strašákem je FLP, ale taky nebylo tak hrozné jak jsem se bál.

## **FLP**

Předmět, kterého jsem se bál nejvíc, nicméně tentokrát jsem chodil i na nepovinné cvika a přestože jsem až do zkoušky netušil, jak se to dá zvládnout, sám jsem to nějak napoprvé zvládnul.

Problém ve FLP je v tom, že přednášky jsou... no, ne moc zajímavé a hlavně se v předmětu probírá (a zkouší) hromada dost neužitečných věcí. Funkcionální programování samo o sobě považuju za důležité a podle mě by mělo být součástí už nějakého bakalářského předmětu. Tady se to ovšem kombinuje ještě s logickým Prologem, takže v konečném důsledku není čas ani na jedno.

Dalším negativem pak je, že se úplně zbytečně zavedly minima úplně ze všeho. Nechápu důvod kroku, protože pro mě to byl akorát zbytečně stres navíc ("co když pokazím půlsemestrálku, to končím s předmětem...").

Projekty byly zajímavé, hlavně ten v Haskellu (ECDSA), nebyly nijak extra složité a nechápu, jak si na ně někdo mohl stěžovat. Je sice blbé, že se zavedly minima bodů, ale těch minim nebyl problém dosáhnout.

Zkouška pak byla docela hnus, ale doc. Kolář to opravoval fakt mírně. Tak mírně, že jsem dostal zhruba to, co  jsem sám považoval jako teoretické maximum, co bych mohl dostat za to, co jsem tam napsal.

Kdyby se předmět víc zaměřil jen na funkcionální programování a Haskell, udělal by podle mě lépe.
Odnáším si nicméně znalost Haskellu i Prologu, přičemž minimálně funkcionální přístup člověk určitě uplatní v různých odvětvích (JS, Python...), logické programování... no, i kdyby jen jako kuriozita, tak hrozné to zas nebylo.

Hodnocení: 4/10 <br>
Výsledná známka: 74/100 - C

## **WAP**

Internetové aplikace jsou zhruba o tom, co bych od takového předmětu čekal. Přednášky byly okay-ish, projekty taky. Je to ale bohužel ukázka toho, že na FITu musí být zkouška všude. Tenhle předmět by byl prime candidate pro KlZá namísto zkoušky. Předmětu by to prospělo, my jako studenti bychom se naučili mnohem víc, než se naučíme při učení na zkoušku a tím pádem by výsledkem bylo víc znalostí.

Zkouška samotná je tu pak na můj vkus moc složitá z praktického hlediska, že na ní jsou fakt věci, které člověk buď vymyslí na místě na základě nějakých znalostí co už má, nebo má smůlu. Dala se ale zvládnout a přestože jsem slyšel, že je dr. Polčák přísnější na ty, co mají WAP povinně, tak podle mě hodnotil férově - pokud by hodnotil fakt přísně, tak tu zkoušku napoprvé nedám, ale dal jsem ji i s dostatečnou rezervou.

Hodnocení: 5/10 <br>
Výsledná známka: 73/100 - C

## **KRY**

Další předmět z HKU - zajímavý předmět, přednášky fajn, projekty taky. Předměty s doc. Hanáčkem můžu doporučit, přestože nejsou záznamy, tak ta oblast je vysvětlována docela dobře a ty věci, co jsou trochu abstraktní, tak měl člověk možnost si v praxi odzkoušet na projektech, které jsou možná (ten druhý) trochu podhodnocené, ale i tak byly zábavné. Asi nejzábavnější předmět semestru.

Hodnocení: 7/10 <br>
Výsledná známka: 81/100 - B

## **MTIa**

Nejvíc free předmět na FITu, body se v něm získávají za vyplnění testu každý týden. Až na to, že ty odpovědi asi nikdo nekontroluje, stačí, že člověk cosi napíše. Některé oblasti, které se probíraly, zněly zajímavě, ale často to z mého pohledu ne moc dobrá angličtina (moje mluvená není o nic lepší tho) kazila, že se to poslouchalo fakt špatně.

Hodnocení: 2/10 <br>
Výsledná známka: 100/100 - A

## **PRL**

Algoritmy na steroidech. V předmětu je 60+ algoritmů, přičemž většina z nich je naprosto k ničemu, což se i v rámci předmětu dozvíme (mají špatnou časovou složitost). 

PRL by se podle mě mělo zreformovat společně s dalšími předměty - hromadu algoritmů vypustit a věnovat se jen těm důležitým.

Na druhou stranu tu byly fajn projekty, které byly jednoduché, ale zároveň si na nich člověk měl možnost dobře vyzkoušet paralelní programování.

Co tu bylo ale teda naprosto ukázkové, tak byl pro-studentský přístup doc. Zbořila, což teda se jen tak nevidí. Jednal s náma jako s lidma, byl z mého pohledu velmi vstřícný a obecně na přednáškách i zkouškách působil takovým "uklidňujícím" dojmem, že se člověk ani necítil, že píše zkoušku. Za to velký palec nahoru.

Hodnocení: 5/10 <br>
Výsledná známka: 82/100 - B

## **FIK**
Navazování na tradici farmářských předmětů, FIK je další humanitní předmět s Mgr. Klapetkem, tentokrát jsem byl z důvodu ostatních předmětů (a hlavně teda nezapadání do rozvrhu) přítomný jen na velmi málo přednáškách. 

Předmět je nicméně asi kvalitní, stejně jako ostatní předměty s Mgr. Klapetkem, jen na něj přes ostatní není moc čas. 

👨‍🌾 It ain't much, but it's honest work 👨‍🌾. 

Hodnocení: 7/10 <br>
Výsledek - Zápočet: ANO

# 3. semestr

## BMS

Další předmět s doc. Hanáčkem, nyní taky novým děkanem fakulty. Jako většina jeho předmětů je poměrně zajímavý, navíc doc. Hanáček má ddocela dobrý přednes. Jako všechny jeho předměty je ale taky nenahrávaný, což je jako vždycky dost škoda. 

Půlsemestrálka byla v pohodě, stačil cca 1-2 dny přípravy. Projekt byl divný, bylo psáno, že bude testovaný nějakou knihovnou, ale ta knihovna sama nefungovala správně, respektive neobsahovala asi nejdůležitější věc, co obsahovat měla - opravování kódu. Nicméně i přes poněkud nejasné zadání a nefungující referenční knihovnu jsem projekt zvládl a hodnocení bylo dost mírné.

Zkouška měla předtermín, což dost oceňuju, akorát v neideální termín - ale zvládlo se to. Nebyly na ní žádné extra chytáky a já si z ní odnesl docela dost bodů, vzhledem k času, co jsem předmětu věnoval.
Celkově vzato asi nejvíc v pohodě předmět tenhle semestr (mimo VIN).

Hodnocení: 7/10 <br>
Výsledná známka: 80/100 - B

## GAL

Moc nevím, kam GAL zařadit - algoritmy to jsou, ale mnohem víc než o algoritmy jde o jejich pochopení a "matematicky grafové" uvažování. Předmět má potenciál a actually bych řekl, že mě to i bavilo, hlavně projekt. Je ale škoda, že dr. Křivka se na přednáškách zasekává a přednáší přijde mi v podstatě "z fleku". I přesto jsem ale z půlsemestrálky i zkoušky získal slušný počet bodů a předmět zvládl na poprvé s relativně dobrým výsledkem. 

Na zkoušku i půlsemestrálku bylo ale hrozně málo času. Málo ve smyslu psal jsem celou dobu, všechny algoritmy uměl jakžtakž z paměti (na půlsemestrálce/zkoušce se pak zkouší převážně různé jejich modifikace) a stejně jsem těžce nestíhal. Navýšit na zkoušku čas a zkvalitnit přednášky a GAL bude imo o dost příjemnější předmět. Taky mi přednášky přišly hrozně protáhnuté, že namísto 3h by se některé věci daly projít za polovinu času. Ale to je asi součást předmětu, vrtat se dopodrobna v algoritmech.

Hodnocení: 5/10 <br>
Výsledná známka: 80/100 - B

## MSP

MSP je Rozšíření bakalářského IPT v kombinaci doc. Češka s doc. Žákem. U doc. Češky byly poměrně kvalitní přednášky, ale některé věcí, které se pak objevovaly jak na testu tak na zkoušce, nebyly z mého pohledu probrané dost (to se snad ale zlepší v dalších letech). Doc. Žák má podle mě fajn přístup ke studentům, ale jeho přednášky byly na úrovni doc. Holíka, akorát že jim šlo o něco lépe rozumět - tzn. byly chaotické, neuspořádané a ve slajdech byly občas chyby. Cvika měly z nějakého důvodu povinnou docházku, moc nechápu proč, ale bylo to zbytečně pain. 

Projekty byly takové jakžtakž. První byl v pohodě, řekl bych dobře odhadnutý poměr potřebné práce vzhledem k možným bodům. Měl ho na starost dr. Mrázek, takže tady nebyl problém. Horší to bylo s druhým projektem, který byl v režii FSI, kde jsme měli dělat něco, co se na přednáškách nebralo a celkově byl projekt dost pain. Jednu část jsem vynechal úplně, protože za 2b mi nestálo strávit kdo ví kolik času hledáním toho, co je zadáním vlastně myšlené.

Vnitrosemestrální testy byly doable, horší byla zkouška, na kterou bylo z mého pohledu hrozně málo času. Všechny ty příklady jsou hrozně moc počítání a ono to jen zadávat do kalkulačky, když nejste zvyklí ji denně používat, zabere docela dost. 2 příklady jsem vlastně vlbec nestihl, u jednoho jsem jen přečetl zadání, u druhého ani to ne. Taky jsem ve zkoušce udělal dost početních chyb, ale její hodnocení bylo z tohodle pohledu férové a i přes početní chyby jsem získal slušný počet bodů.

Hodnocení: 4/10 <br>
Výsledná známka: 66/100 - D

## PDI

U PDI jsem si reálně nebyl jistý, jestli je předmět hrozně hard nebo easy. Přednášky jsou takové teoretické, hodně algoritmů, ale zas žádný není vyloženě příliš těžký. Taky je možné mít na půlsemestrálku i zkoušku tahák. U půlsemestrálky mi ale moc nepomohl, uznávám že jsem přípravu dost podcenil a myslel si, že půl dne bude stačit. Ono by actually i stačilo, kdybych se podíval na tu část, co se pak na půlsemestrálce objevila a pochopil zadání. Byla to moje první písemka na FITu, ze které jsem dostal čistých 0 bodů. Naštěstí v předmětu nejsou minima a já ze všech ostatních aktivit získal plný počet a ze zkoušky 45/55. Kdybych nebyl pepega, mám z předmětu A, ale nedá se nic dělat.

Laboratoře byly fajn, aspoň ty první, ty druhé s dr. Rychlým na Hadoop/Spark byly dost pain a strávil jsem nad něma asi 6h doma další den.
Projekt s Dr. Rychlým byl hodnocený extrémně mírně z mojeho pohledu. Zadání bylo ale taky pain af. Zpracovávat streamované data Sparkem je za trest. Dokumentace je k ničemu, na internetu moc ukázek použití není a člověk tak jde v podstatě metodou pokus/omyl. Doporučuju každému, kdo má tu možnost, ať se zpracování proudu dat vyhne a radši si vezme statickou datovou sadu.

Celkově když PDI hodnotím zpětně - je to easy předmět. Ale v průběhu semestru mi přišel dost painful, za což jsem si ale mohl teda sám (krom projektu a cvik, ty byly pain celkově)

Hodnocení: 5/10 <br>
Výsledná známka: 75/100 - C

## VIN

Výtvarná informatika byla můj jediný volitelný předmět semestru. V předmětu je možné získat 50B za výtvarné dílny (každý týden se odevzdává nějaký výtvor, který se vytvoří použitím nějaké z nabídnutých toolů - nic složitého) a 50B za závěrečný projekt. Na ten jsem fakt neměl ani energii ani nápad, takže jsem ho nedělal a předmětem prošel jen s dílnama a bonusovýma bodama.
Na přednášce jsem byl jen jednou, ze zvědavosti - probíhaly o dost jinak, než jsem si představoval, ale i tak to bylo docela fajn, akorát přednáška 6-8 není optimální, hlavně pro nás co v Brně nebydlíme a musíme platit parkovné. Celkově ale super předmět a docela 👨‍🌾 farma 👨‍🌾.

Hodnocení: 8/10 <br>
Výsledná známka: 60/100 - D

# 4. semestr

Poslední "normální" semestr na VUT FIT pro mě. Normalní ve smyslu, že dodělávám poslední zbývající povinné předměty. Díky 3-letému rozvržení navíc vychází tak, že těch předmětu není moc.

## BDA
Volitelný předmět zaměřený na kryptoměny. Říkal jsem si, že si to zkusím, protože Bitcoin a podobně blockchain-věci mi vždycky přišly zajímavé, ale nějak jsem se nikdy nedostal k tommu si to porádně nastudovat a pochopit, jak to vlastně funguje.
V BDA jsem získal přesně ty znalosti co jsem chtěl a ještě víc. Předmět vyučuje Dr. Veselý, Dr. Homoliak a doktorandi a přednášky co jsem viděl byly docela dobré. 

Jak bylo řečeno, do předmětu jsem vstupoval jako člověk, co o kryptoměnách a blockchainu ví možná tak to, že existují. Z předmětu odcházím s tím, že mám daleko jasnější představu,
jak to celé funguje a co to fungování obnáší - předmět naprosto splnil moje očekávání a jsem rád, že jsem si ho zapsal.

Z projektů jsem měl zpočátku strach, ale vše se to dalo bez větších obtíží zvládnout, za což (v případě programování smart contractu) vděčím i pěknému democvičení. Bylo tam pár problémů s Trufflem, ale nakonec se je povedlo vyřešit. Chvíli jsem měl sice strach,
že 2. projekt neudělám, protože se mi nedařilo nic rozjet, ale nakonec se povedlo a projekt jako takový byl pak relativně bez problému. Rozdělení jednoho velkého projektu na dva menší hodnotím také velmi pozitivně.

Jediná nevýhoda pro mě byly přednášky relativně pozdě odpoledne, na které jsem po pár týdnech přestal z časových důvodu chodit - to však bylo vykompenzováno streamingem a záznamy.

Závěrem bych ještě chtěl vyzdvihnout skvělý úvod do předmětu s Dr. Veselým, takhle to má vypadat :-)

Celkově tedy - díky všem vyučujícím, super předmět!

Hodnocení: 8/10 <br>
Výsledná známka: 84/100 - B


## BZA
Zajímavý předmět, který prozkoumává spoustu různých oblastí kryptografie a bezpečnosti jako takové. Jelikož už mám za sebou BIS a KRY, předmět pro mě byl pěkné doplnění znalostí.
Pár drobností, které se mi na předmětu tolik nelíbily, souvisí s projektem. Koncept projektu (napsání článku, tutoriálu...) jako takový je dobrý, ačkoliv by mohlo být k dispozici více vypsaných zadání, i kdyby jenom na inspiraci, ať student ví, o čem ten projekt zhruba má vlastně být. Přišlo mi také škoda, že na tak náročný projekt nebyla žádná bližší zpětná vazba kromě bodů. Čekal bych třeba komentář ve smyslu "Tohle bylo fajn, tohle by se dalo udělat lépe...", protože z bodů jako takových se toho člověk moc nedozví.
Celkově ale určitě předmět hodnotím pozitivně, patřil mezi ty spíše jednodušší.

Hodnocení: 7/10 <br>
Výsledná známka: 80/100 - D


## PIS
Klady:
Přišlo mi fajn, že vysvětlované metody (persistentní data, fungování endpointu...) se ukazovaly přímo v kódu, což mi usnadnilo jak práci na projektu, tak i pochopení samotné látky.
Týmový projekt jako takový byl fajn, PIS byl pro mě v tomhle semestru jediný předmět, kde jsem něco pořadně programoval. Budu nejspíše v minoritě, ale líbila se mi i ta Java.

Zápory:
Přednášky na workflow a vizualizaci dat mi moc konceptuálně neseděly do předmětu, aspoň vzhledem k tomu, co se probíralo předtím. 
Zadání otázek na zkoušce mi přišly poněkud nejasné, že jsem si nebyl jistý, na co mám vlastně odpovídat.

Jelikož pro mě předmět sloužil jako doplnění mé NSEC pseudo-specializace, moc jsem to neprožíval, ale PIS byl relativně jednoduchý a jsem rád, že jsem si ho zapsal, už jen kvůli tomu, že jsem si zkusil pracovat s enterprise-grade systémem.

Hodnocení: 5/10 <br>
Výsledná známka: 71/100 - C


## PDS
PDS je taková ISA++. Kdo prošel ISA, myslím si, že projde i PDS. Já osobně žádné velké problémy neměl, jenom je toho učiva prostě víc než v ostatních předmětech a na zkoušce vyžadují opravdově pochopení látky, nejen papouškování definic.

Celkově je PDS ale zajímavý a kvalitní předmět, kde není snad co vytknout. Ačkoliv byl projekt trochu zvláštní s velmi volným zadáním, hodnocení bylo férové (statistická analýza dat). Děkuji za streamování, protože přednáška v pátek v 8 ráno pro mě nebyl optimální čas. 

Ačkoliv jsem měl z ústní zkoušky původně strach, nakonec jsem za tu zkušenost rád, protože od bakalářských státnic jsem se s ústním zkoušením nesetkal a beru to jako dobrou přípravu na státnice magisterské.

Hodnocení: 8/10 <br>
Výsledná známka: 80/100 - B


# 5. semestr

Jak bylo avizováno, všechny povinné předměty jsem již úspěšně splnil (a všechny na první pokus!), 5. semestr proto byl spíše takový odpočinek. Zapsal jsem si jenom BIO abych završil NSEC předměty a FIT pro kredity navíc.
Byl to pro mě díky pár předdmětem taky první a poslední semestr na FITu, kdy jsem měl samé A a byl tedy 1. v ročníku 😎.

## BIO
Probíraná tématika v předmětu byla zajímavá, chce to ale aktualizovat i zbývající přednášky. Co se cvik týče, BIO je určitě mezi těmi nejlepšími. Velký palec nahoru za ně a obzvlášť pro Lukáše Semeráda, se kterým byla na cvikách super atmosféra.
U projektů bych ocenil od začátku trochu detailnější zadání, na druhou stranu ale oceňuju volnost, kterou jsme při řešení měli. Projekt byl každopádně zajímavý, cením možnost vybrat si z velkého množství témat a lidské hodnocení. Ačkoliv jsme s kolegou 
v podstatě nesplnili zadání a dělali něco jiného, stále jsme si odnesli hromadu bodů, což si v jiných předmětech nedovedu představit.

Velké díky taky za vypsání předtermínu, krásně mi ulehčil zkouškové. Jsem rád, že předtermín byl ústní formou a myslím si, že by forma měla být zachována i do dalších let.
Celkově vzato pro mě letošní BIO patří, hlavně díky velmi pro-studentskému přístupu a zajímavé tématice, mezi nejlepší předměty, se kterými jsem se na FITu setkal. Jen tak dál 😎👍

Hodnocení: 8/10 <br>
Výsledná známka: 92/100 - A


## FIT
Další farmící předmět, kde jsem byl poněkud zaskočen, že výsledkem není započet, ale klasifikovaný zápočet. Klasifikovaný nevím na základě čeho, ale mám A. Na předmětu jsem tedy moc času nestrávil, ale díky týmové spolupráci jsem byl vzorným studentem.
Jako u všech předmětu pana Klapetka je to spíše takové povídání, u kterého může člověk vypnout mozek zaměřený na informatiku. Takže přestože jsem sám na přednášky moc nechodil, i tak doporučuju, pan Klapetek je super.

Hodnocení: 5/10 <br>
Výsledná známka: A


## SEP
Předmět závislý na výběru tématu a vedoucího. Já si zvolil téma ``Porovnání nástrojů zamezujících sledování uživatele prohlížeče``. Původně jsem chtěl téma jiné, ale bohužel už nebylo dostupné, tak jsem si zvolil toto.
Téma mi přišlo zajímavé, protože jsem sám relativně nedávno odešel od Chromu na Brave, právě kvůli obavám o bezpečnost. Minimálně z hlediska zajímavosti jsem tedy s tématem spokojen. Náročnost nemůžu přesně hodnotit, ale
v rámci SEP mi to nepřišlo nijak hrozné. Práce také vzniká ve spolupráci s GEN Digital, kde mám možnost komunikovat s předními odborníky z oblasti, co sami mají na kontě spousty článků, takže i za to jsem rád.

Hodnocení: 9/10 <br>
Výsledná známka: 92/100 - A


# 6. semestr

Díky rozvržení na 3 roky mi vyšlo, že k diplomce už v létě nemám nic. Celý semestr se tedy můžu věnovat jen tomu. Co se týče hodnocení, zde je to stejně jako na bakaláří vysoce individuální a závisí na výběru vedoucího a tématu.
Repozitář pro diplomovou práci: https://github.com/Aenariss/DIP.


Na diplomové práci jsem pracoval skoro celý letní semestr (hotovo bylo koncem dubna), přičemž velmi pomohlo, že jsem měl už teoretickou část hotovou ze semestrálního projektu.
Musím ocenit vedoucího Dr. Polčáka, který na mě měl vždy čas a na konzultacích jsme strávili vždy hodiny. Můžu ho jako vedoucího doporučit každému, kdo chce vytvořit kvalitní práci.

Hodnocení vedoucího: 95/A <br>
Hodnocení oponenta: 90/A <br>
Obhajoba u státnic: A + návrh na cenu děkana

# Státnice
Jako bonus na konec přidávám subjektivní hodnocení státnic. Z mého pohledu se jedná o zastaralý, zkostnatělý systém, který není vhodný k posouzení, zda si zasloužite inženýrský titul. V podstatě se na základě dvou náhodně vybraných otázek, na které vedete cca 4 minuty diskuzi, rozhodne, jestli si titul zasloužite, nebo ne.
Diplomovou práci chápu a vidím v ní smysl, stejně tak jako v její obhajobě. Otázky u státnic jsou ale z mého pohledu zbytečné, protože se týkají předmětů, které jsme již prošli, navíc mnohem detailněji, než u státnic. Kdybychom je neprošli, nedostaneme se až sem. A teď to celé procházet znova, 63 otázek, no nevidím v tom úplně point. Proto jsem zastáncem toho, že státnice, respektive ústní zkoušení, by mělo být zrušeno. 

Připrava na státnice probíhala cca měsíc, kdy první 2 týdny jsem se z osobních i zdravotních důvodů učil cca 1-3h denně. Další týden se toto číslo zvýšilo na 4-6, následující týden 6-8 a poslední týden 8+ hodin každý den. 

Předchozí řádky mohou působit, že bych snad státnice neudělal a proto si stěžuju -- státnice jsem úspěšně absolvoval hned na 1. pokus, s celkovým výsledkem B -- velmi dobře, což mi společně s dobrým průměrem (1.75) zajistilo nižší mimořádné stipendium za dobré výsledky.
Otázky u státnic:
- Metody pro identifikace síťového provozu: C
- Markovské řetězce a základní techniky pro jejich analýzu: A


Výsledná B. 

# Shrnutí
Závěrem bych chtěl poděkovat každému, kdo si má subjektivní hodnocení přečetl a doufám, že vám to pomohlo udělat si obrázek o tom, jak magisterské studium na FITu vypadá a co vás čeka. Studium mělo své světlé, ale i stinné stránky. U spousty předmětů, konkrétně těch společných, jsem ne vždy viděl smysl. Narozdil od většiny mi nevadil ani TIN, ani to FLP. Ale třeba taková UPA, PRL, částečně i AVS... některé části těch předmětů mi fakt přišli tak úzce zaměřené, že bych to čekal jako nějakouo specializaci, ne něco, co se musíme učit všichni. Naopak specializační předměty, jak ty NNET, tak většinu NSEC jsem si velmi užil. Takové PDS byl třeba naprosto ukázkový předmět se zajímavým obsahem i TOP výkladem. 

FIT určitě není jednoduchá škola. Nemůžu úplně srovnávat s jinými, protože jsem je zjevně neabsolvoval, ale co tak pozoruju ve svém okolí, kde se na státnice připravují týden, na zkoušky maximálně den a závěrečnou práci udělají taky za týden, tak FIT je někde úplně jinde. Jsem si jistý, že existují i těžší školy, ale zároveň jsem toho názoru, že lehčích je podstatně více, ale to je možná jen copium nad tím, jak těžký mi občas FIT přišel.

Celkově ale své zkušenosti na FITu určitě nelituju a musím uznat, že mi ta škola dala hodně. Vůbec bych nečekal, kolik věci budu vědět a kolik toho budu umět, když jsem opouštěl gymnázium a na FIT přicházel jako :clueless: prvák. Kdybych měl na VŠ nastoupit znova, myslím, že bych si FIT, dokonce i svoji NNET specializaci vybral znovu. 

